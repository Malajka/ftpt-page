---
title: Zaczęło się od miłości do tanga
text: Jeśli wydawało się Wam, że tango istnieje wyłącznie w przedwojennych filmach i nikt o nim nie pamięta, jesteście w błędzie. Poznajcie koncertującą nieprzerwanie od ponad czterech lat Formację Tango Para Todos, która nie tylko udowadnia, że tango wciąż żyje, ale że ma się znakomicie! Formacja Tango Para Todos to zespół-fenomen. Nie tylko jest jedynym w Polsce i na świecie zespołem składającym się z chóru i orkiestry, który specjalizuje się w muzyce tangowej, ale w dodatku składa się z niezawodowców. Jego istnienie dobitnie potwierdza siłę muzyki – potrafiła połączyć ze sobą ludzi, którzy inaczej nigdy by się nie spotkali. A teraz razem, tworząc czterogłosowy chór i rozbudowaną orkiestrę, na każdym koncercie zapraszają widzów do fascynującego świata tanga. Według nich tango jest dla wszystkich, stąd nazwa grupy, bo „tango para todos” oznacza „tango dla wszystkich.
 Zespół od momentu swojego powstania przeszedł długą drogę. Jego pomysłodawcy, Monika Kwiatkowska i Marek Kałużny, nie przypuszczali, że ich marzenie, by stworzyć grupę muzyczną, która koncentruje się na muzyce tangowej, połączy ze sobą tyle osób. Monika i Marek tańczyli tango argentyńskie od wielu lat, ale zastanawiali się, czy uda się znaleźć i namówić innych, by założyć zespół tangowy. Okazało się, że jest wiele osób, którym tango jest równie bliskie. We wrześniu 2012 r. pierwsze przesłuchania i próby pozwoliły na skompletowanie chóru śpiewającego na cztery głosy, pod nazwą „Chór tanga argentyńskiego MALENA”. Już po roku do chóru dołączyła orkiestra. Pod koniec 2013 r. zapadła decyzja – oba zespoły łączą się w Formację Tango Para Todos. Dziś Formacja liczy około 40 osób, które ćwiczą i koncertują pod opieką dwóch dyrygentek: Agnieszki Kowalskiej (chór) i Anny Kalskiej (orkiestra). Od 2014 r. objęta została opieką Fundacji Partytura.


---
